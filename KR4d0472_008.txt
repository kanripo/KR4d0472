# -*- mode: mandoku-view; -*-
#+TITLE: 蘭軒集
#+DATE: 2015-08-25 00:11:01.343409
#+PROPERTY: ID KR4d0472
#+PROPERTY: BASEEDITION WYG    
#+PROPERTY: JUAN 卷八
<pb:KR4d0472_WYG_008-1a>¶
欽定四庫全書¶
　蘭軒集卷八　　　　　　　元　王旭撰¶
　　七律¶
　　　芳州亭夜坐呈賈元播詩¶
菡蓞池邊夜氣凉幽人逃暑戀吟床乾坤半枕星河影¶
風露一襟花草香便擬将身逰汗漫不湏濯足問滄浪¶
西園賦客今誰在公子清遊興未央¶
　　　圍爐¶
<pb:KR4d0472_WYG_008-1b>¶
多謝良朋不我踈肯來書室共圍爐既将蓮社盟同結¶
便覺蘭軒興不孤洩洩歡情到樽酒融融春意滿團蒲¶
淡中趣味閑中樂説與傍人觧得無¶
　　　西湖¶
緑波三面浸青山樓閣香圍萬頃寒蓬島忽驚塵世外¶
蘭舟如在畫圖間從來富貴歡遊處合作風流鴆毒看¶
斗米千錢人餓死近來簫鼓覺聲閑¶
　　　某丞相出示御賜白海青馬圖¶
<pb:KR4d0472_WYG_008-2a>¶
劍翮星眸百鳥雄九天擎出賜元功神姿净刷隂山雪¶
逸氣寒吹碧海風掣電驚㸔千里速下鞲寜許一拳空¶
江湖不隔長楊夢如在君王指顧中¶
　　　次韻酬王夢臣見贈¶
尋芳踏遍半人寰近向吾宗得蕙蘭才軼青雲攀豈易¶
詞髙白雪和應難謙恭接物人人喜禮法持身歩歩安¶
更愛風流笑談處略無一語帶寒酸¶
　　　紅葉¶
<pb:KR4d0472_WYG_008-2b>¶
春風剪葉作琉璃秋染胭脂又一竒裹樹得非吴錦繡¶
萆山仍似漢旌旗林間収去因燒酒水上漂來為寄詩¶
羡殺風流顔色好飄零只是不多時¶
　　　過淮¶
萬古支祁鎻未開波濤誰遣怒雲雷欲隨同侣匆匆渡¶
更待長風緩緩來水恠呈形隂惨澹舟人失色浪崔嵬¶
半竿斜日山陽郡愁聼南風鼓角哀¶
　　　立春¶
<pb:KR4d0472_WYG_008-3a>¶
光隂流轉若循環白髪催人老不難世事未知何日了¶
土牛還向此時㸔梅花送臘愁辭樹蔬甲供春喜入盤¶
咫尺西園芳意動擬将詩酒慰荒寒¶
　　　段宰吉甫金壇囘舟有詩次韻¶
不肯折腰彭澤令清風留與後千年雪殘鳷鵲人囘首¶
路近蓬萊風引船故篋書隨朝服觧老梅枝映燭花燃¶
天下竒才段公子未應歸問酉陽田¶
　　　遊竹林寺得裳字韻¶
<pb:KR4d0472_WYG_008-3b>¶
嶽麓西溪古佛堂塵心到此便清凉隂生禪榻松篁冷¶
春入齋厨筍蕨香但得山靈留杖屨從教嵐氣濕衣裳¶
髙歌欲盡登臨興惆悵碧雲遮夕陽¶
　　　賀張可與郎中¶
日下天書拆紫泥異㤙新拜九重知和陽氣轉東南域¶
造化春生左右司簿領要清官府事紀綱當正廟堂規¶
經綸才力如公少青史功名好自期¶
　　　呈張可與郎中¶
<pb:KR4d0472_WYG_008-4a>¶
共説庖丁善治庖觧牛新試發硎刀逸才騏驥空羣馬¶
醉眼螟蛉小二豪雲氣任從蒼狗變玉輝依舊白虹髙¶
無窮宇宙無窮事且讀離騷飲濁醪¶
禍福窮通付與天只将名節較前賢孤根傲雪羣芳後¶
一尾追風萬馬前西北樓髙雖可慕東南地下亦堪憐¶
麻衣自笑何為者空抱沈憂夜不眠¶
百鍊難消萬折東良金流水此心同卷舒由己雲誰繋¶
飲啄因人鶴可籠塵土路長霜鬢短江湖天濶月船空¶
<pb:KR4d0472_WYG_008-4b>¶
南來無限梅花興正要吹香鼻觀風¶
　　　遊甘露寺詩¶
江山竒觀入遊遨千古塵心洗欝陶寺好不知臨地險¶
詩成方覺倚樓髙風霜嵗暮南征逺鄉國情深北望勞¶
我欲問津還自笑人間何地不滔滔¶
欲訪金焦怯怒濤北山招我翠岧嶤中蔵古寺名甘露¶
上有飛樓倚碧霄牕几周圍納吴楚欄干直下㸔金焦¶
詩成寒氣生毛髮知是江風送晚潮¶
<pb:KR4d0472_WYG_008-5a>¶
北固山頭甘露寺詩人來此㸔江濤笻拖翠壁足方倦¶
樓倚白雲身最髙天地華夷今混一山川吴楚舊雄豪¶
登臨得句無人和萬里長風吹鬢毛¶
　　　贈詩人劉叔敬¶
鑾江初識紫芝眉湖海風流氣自竒玉斧有神修月早¶
靈槎無力上天遲樽前風月忘懐酒䄂裏山川得意詩¶
千古文章心印在與君深結暮年期¶
　　　下邳有感詩¶
<pb:KR4d0472_WYG_008-5b>¶
圯橋千古舊名存猶指留侯話本因進履不逢秦父老¶
䇿封安得漢宗臣壯懐欝欝重囘首世事悠悠一欠伸¶
三卷素書傳教了不應豪傑便無人¶
　　　感懐¶
南遊風阻洞庭船書劍曽依賈鹿泉跨鶴意輕金十萬¶
登龍名重客三千傷心東閣人何在囘首西江月又圓¶
淮海樓髙風雨暮哀歌誰和白雲篇¶
　　　贈人¶
<pb:KR4d0472_WYG_008-6a>¶
半夜天風起鄧林寒枝無侣墮驚禽茫茫宇宙無窮事¶
鬱鬱英雄未了心不向青雲争得路且将白雪覔知音¶
招䰟幸有巫陽在山鬼寜憂薜荔深¶
詩號山鬼漫通靈正事何曽補半星千里江湖南北路¶
三年風雨短長亭鄉心杳杳孤雲逺旅思綿綿宿酒醒¶
賴有黄金臺上客不妨彈劍冩飄零¶
　　　龍¶
背上金鱗九九排驅馳神化走風雷抱珠入海蟠千尺¶
<pb:KR4d0472_WYG_008-6b>¶
降雨興雲遍九垓夏后庭中空自訴葉公堂上為誰來¶
沉沉貝闕知何處深鎻滄溟呌不開¶
　　　題靈隠寺¶
九里松風隔世塵山中别是一乾坤雲飄盖影隨人脚¶
水冩琴聲出石根佛刹丹青窮土木檀那香火閙晨昏¶
我來本為遊山事懶叩維摩丈室門¶
　　　懐古¶
行盡蘇公萬栁堤却經琳館上崔嵬蓬萊閣後渾栽竹¶
<pb:KR4d0472_WYG_008-7a>¶
香月堂前總是梅羽客似為雲挽住詩仙不共鶴歸來¶
荒祠寂寞清風在敬酌寒泉奠一杯¶
　　　探梅得前字¶
月底横枝夢隔年春風無恙想依然天涯驛使音書逺¶
雪裏幽人杖屨先翠䄂籠香斜倚竹金鈴低水瘦含烟¶
清樽未洗何郎恨聊賦新詩慰眼前¶
　　　書史陳君孝養詩卷¶
浚有寒泉樹有烏北堂甘㫖未嘗踈靈椿夀入稱觴裏¶
<pb:KR4d0472_WYG_008-7b>¶
萱草春深戯綵餘頴叔遺羮心正切毛生捧檄意何如¶
自慙白髮庭闈逺長向天涯望倚閭¶
　　　贈馮孝子¶
羙矣馮君以孝名皇家特與賜門旌天心只用誠通貫¶
無目唯将舌䑛明青史書中傳姓了綵衣堂上㸔春生¶
有身誰獨非人子正要聞風慕效行¶
讀書心在聖賢鄉戯綵身居孝友堂俯仰不将天地愧¶
徃來爭慕姓名香堂中夀酒靈椿老庭下春風玉樹芳¶
<pb:KR4d0472_WYG_008-8a>¶
千古南陔詩意在為君歌此補亡章¶
　　　落梅¶
夢裏霓裳返月宫酒醒誰與伴師雄探來么鳯腸應㫁¶
舞到山香曲又終晴日驚飛千㸃雪晚香愁捲一簾風¶
留教烟雨青青子他日調羮别有功¶
　　　上解萬户¶
奏㨗丹霄獨列名劍鋒終擬戮長鯨素書夜講神機宻¶
白羽朝揮號令明指顧蠻荆落姦膽笑談樽俎出竒兵¶
<pb:KR4d0472_WYG_008-8b>¶
龍驤未老樓船在人道江南不足平¶
劍倚青霄氣吐虹聲名慷慨冠羣雄九重天上無䨇譽¶
四海人間第一功金鼓暫将留峴首樓船終擬下江東¶
春風㸔奏金陵㨗不數當年老阿童¶
　　　遊南山寺¶
為愛南山若畫屏白雲扶杖上崚嶒香風似到諸天外¶
心印知傳佛祖燈誦磬驚回春哢鳥齋魚呼起晝眠僧¶
一甌茶罷題詩去懶話渠家舊葛藤¶
<pb:KR4d0472_WYG_008-9a>¶
　　　蚯蚓詩¶
形状蜿蜒任卷舒毎因隂雨見庭除能傳地底閑歌曲¶
觧冩泥中古篆書螻螘得時雖暫困蛟龍失水亦同居¶
飲泉食土平生操未必於陵仲子如¶
　　　瀛山隠者¶
瀛洲仙人作隐君山與蓬壺為一羣颷風輾輪不著地¶
海水接天都是雲蟠桃結子自足食大棗如𤓰誰與分¶
見説閬山有樵者空歌碧落両相聞¶
<pb:KR4d0472_WYG_008-9b>¶
　　　送傅夢得¶
驪龍貪抱海珠眠雷雨成功晚十年羽翼起摶風九萬¶
雲霄飛擬路三千才名不負金閨彦彩筆行追閬苑仙¶
明月鳯樓歌酒夜相思早寄㫁腸篇¶
　　　送李清甫¶
才氣縱横本不拘弟兄賢逹更相扶平生思義遵先訓¶
此日移忠展壮圖身似海鵬初變化勢如天馬試馳驅¶
功名建立他年了不愧人間大丈夫¶
<pb:KR4d0472_WYG_008-10a>¶
　　　蜂衙¶
常愛蜂兒兩度衙海潮相應未嘗差也知官府無多事¶
要識君臣自一家考課聲喧因釀蜜赴班身晚為尋花¶
百年浮事紛紛裏一笑東風日又斜¶
　　　過彭城¶
書劍離家第七程扁舟今始過彭城風雲不老山川勢¶
草木猶疑楚漢兵落日正悲浮世事奔洪忽送怒濤聲¶
黄樓有賦人何在讀罷殘碑觧䌫行¶
<pb:KR4d0472_WYG_008-10b>¶
　　　上髙侍郎聖舉¶
樂奏鈞天備八音羌絲羯皷漫哇淫齊梁掃去文方正¶
洙泗傳來道更深黄閤素隆當世望白雲元有出塵心¶
髙門不厭麻衣客試作南山白石吟¶
　　　雪¶
去冬無雪旱連春今嵗天公不負人風景忽於窮裏變¶
物華渾比夜來新敲窻細㸃時兼雨照眼寒光不受塵¶
欲草豐年太平句可無樽酒助詩神¶
<pb:KR4d0472_WYG_008-11a>¶
寒屋瀟瀟覆夜雲夢回驚見月華新開門無復乾坤舊¶
到此方知造化神僵卧凍吟真我事淺斟低唱是何人¶
憑誰為向東君道飛盡楊花不用春¶
　　　和家兄韻¶
一夕寒齋卧欲僵起來天已降休祥聲兼凍雨初蕭颯¶
勢逐隂風忽簸揚閬苑有花開玉樹仙人無事舞山香¶
農家莫問來年事管取相逢説大穰¶
　　　雪夜舟行¶
<pb:KR4d0472_WYG_008-11b>¶
沙留殘雪照平灘舟擁輕氷下急湍兩岸清風人語静¶
一川明月櫓聲寒逢人漸覺鄉音異屈指還驚嵗序殘¶
滿眼雲山歸計在家貧親老自難安¶
　　　挽汴長老¶
空門得法萬縁銷龍象髙名動兩朝筆有雷風唐智永¶
詩無蔬笋宋參寥魂抛宇宙雲歸岫㑹散人天海罷潮¶
千古龍興寺前月夜來依舊挂青霄¶
　　　白髪¶
<pb:KR4d0472_WYG_008-12a>¶
㸃破春風兩鬢青素絲長短映梳明愁邊舊説三千丈¶
病後新添一兩莖苒苒塵埃侵暮景瀟瀟江海半餘生¶
回頭宇宙無窮事一笑蓬窻曉日晴¶
　　　睡境¶
物外乾坤本渺茫也無城邑限封疆昏昏倦枕投身入¶
蕩蕩𤣥風與世忘佛氏號為清净國詩人呼作黒甜鄉¶
希夷欲訪真消息試問南柯古郡王¶
　　　送崔令北上¶
<pb:KR4d0472_WYG_008-12b>¶
百鍊鋼磨製錦刀吏姦民隐動秋毫三年有作人皆順¶
五事無虧政可褒雲氣任從蒼狗變玉輝依舊白虹髙¶
鳴琴本是經綸手莫遣功名愧二毛¶
牛刀一試訟庭空大着規模起學宫屈指試将今日數¶
用心誰與我公同應酬官務非無事作養人才别有功¶
聞道九重方構厦棟梁宜在斧斤中¶
　　　氷花¶
只道窮冬萬物蔵𤣥㝠誇巧出瓊芳形超衆色空無界¶
<pb:KR4d0472_WYG_008-13a>¶
靣妬春風冷不香桂影分眀横璧月梅枝彷彿卧銀塘¶
寒齋一笑驚看處未要扶桑上太陽¶
　　　送杜按察還家¶
閩海清風掃瘴烟洗寃澤物過三年都将水月澄心地¶
不遣塵埃染性天政有生碑留别國身無餘物入歸船¶
故鄉雖好知難戀共望經綸秉化權¶
　　　出都¶
書生情性本踈慵剛被窮愁著力攻自昔何人知相馬¶
<pb:KR4d0472_WYG_008-13b>¶
只今有技漫屠龍可憐寒食風光好又向長安客舍逢¶
看盡紅芳一千樹歸尋秋水種芙蓉¶
　　　姑蘓臺¶
自古奢淫是禍胎姑蘓何用起髙臺屬鏤才賜忠臣去¶
麋鹿便隨春草來風雨尚餘遺迹在山川空使後人哀¶
一杯畧挽樵翁住共話興亡坐石苔¶
　　　長橋夜月¶
巨浸誰施利渉功飛梁千尺跨長虹拖笻影照吴江月¶
<pb:KR4d0472_WYG_008-14a>¶
倚柱凉生笠澤風塵土不生氷界内乾坤都在玉壺中¶
漁歌遥聽知何處烟水茫茫四望空¶
　　　歌風臺¶
沛水橋邉土一堆行人云是漢王臺悲歌一旦風雲斷¶
徃事千年老父哀富貴不㤀生處樂英靈猶想夢中來¶
若知猛士真難得盖世韓彭安在哉¶
　　　蝌蚪¶
尾細頭圓色墨如一生常向水中居不因數粒丘甌藥¶
<pb:KR4d0472_WYG_008-14b>¶
得見千年孔壁書生菜豈知遺種後震雷方識化形初¶
他時若作蟾蜍去莫上青天惱望舒¶
　　　讀荆軻傳¶
燕弱秦强可奈何區區徒倚一荆軻雄心不了咸陽事¶
餘恨空留易水歌立志本将賢自許書名翻與盗同科¶
可憐豪傑千年下猶撫遺編感慨多¶
欲報燕丹豢養恩直将匕首入强秦君王有變親環柱¶
壮士無功謾殺身嫌此武陽非我客愛他屠狗是何人¶
<pb:KR4d0472_WYG_008-15a>¶
千年易水悲歌在長使英雄恨若新¶
　¶
　¶
　¶
　¶
　¶
　¶
　¶
<pb:KR4d0472_WYG_008-15b>¶
　¶
　¶
　¶
　¶
　¶
　¶
　¶
　蘭軒集卷八¶
